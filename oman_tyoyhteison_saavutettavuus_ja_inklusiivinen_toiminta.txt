Pohdi materiaalin avulla oman työyhteisösi saavutettavuutta ja inklusiivista toimintaa. Mikä toimii ja mitä vielä tulisi kehittää?  Palauta pohdintasi tähän.

Miten näin saavutettavuuden ennen ammatillisia erityispedagogiikan opintoja?

Kun mietin, mitä ymmärsin saavutettavuudella ennen JAMK:n opintoja, mieleen tulevat lähinnä ammatillisiin -ja jatko-opintoihin rajatut asiat. Kerron esimerkkejä. Jo 1990-luvulla, kun ensimmäisen kerran toimin aikuiskoulutuksessa tietotekniikkaopettajana, aloitettiin merkonomien iltakoulutus. Työssäkäyvälle aikuiselle opiselu iltaisin oli tuolloin ainoa mahdollisuus. Iltakurssit ovat jatkuneet tähän päivään ja elokuussa 2021 alkaa tieto- ja viestintätekniikan perustutkinto Vantaan Careeriassa. Olen kurssin vastuuopettaja. Hakijoita on paljon. Klusterissani, jossa nykyään toimin, opetetaan sähköpuolen pätevyyksiä. Tämä lisää mahdollisuuksia työllistyä. Lisäksi sähköalan palkat ovat korkeat. Hakeutumisvaiheeseen on panostettu oppilaitoksessamme paljon, jotta hakija voisi saada eheän kokemuksen opiskelujen osalta. Aikuisten tulee suorittaa nykyään nk. YTO-aineet. Näin aikuiset saavat jatko-opintokelpoisuuden. Halusin, että klusterissani aletaan tarjota myös aikuisille väyläopintoja, jotta aikuisillakin on mahdollisuus päästä ammatilliselta puolelta tuetusti AMK-opintoihin. Näin onkin tapahtunut kuluvana keväänä 2021. Viime aikoina on aikuisten päivä- ja iltakursseilla ilmennyt tarvetta erityiselle tuelle. Tämän asian ratkaisin hakemalla itse koulutukseen JAMK:in. Olemme siis oppilaitoksessa ja omassa klusterissamme halunneet edistää em. tavoilla koulutuksen saavutettavuutta. Näin olen ymmärtänyt saavutettavuuden tähän asti. Vaan saavutettavuus on paljon muutakin ja sen voi jäsentää eri aihe-alueisiin esimerkkieni pirstaleisuuden sijaan.

Mitä saavutettavuus on?

Saavutettavuus jakautuu eri aihealueisiin. Näitä ovat fyysinen-, psyykkinen-, sosiaalinen ja viestinnällinen ympäristö sekä taloudellinen esteettömyys. Kunkin aihealueen sisältä löytyy lisää ala-aiheita. Esimerkiksi taloudellinen esteettömyys on nyt totta syksyllä 2021 aloittavien opiskelijoiden kohdalta Suomessa. Opiskelun on oltava ilmaista aloittaville nuorille.

Kun kuntien päätehtäväksi on nousemassa koulutus, koen olevani omassa työtehtävässäni toisen asteen opettajana polttopisteessä. On mielenkiintoista ja samalla hyvin vastuullista rakentaa yhteiskuntaa, jossa jokaisella on yhdenvertaisuusperiaatteen mukaisesti oikeus opiskella ja tehdä työtä. Olen elänyt oman elämäni erilaisten vaiheiden aikaa (paradigmat). Vihdoin on koittanut aika, jolloin kukaan ei voi enää millään areenalla ohittaa monimuotoisuutta eli erilaisuutta, jota määrittää ikä, sukupuoli, vammaisuus, terveydentila, entinen alkuperä, uskonto tai seksuaalinen suuntautuneisuus. 

Miten inklusiivisuus ammatillisessa koulutuksessa nivoutuu saavutettavuuteen?

Inklusiivisuus ammatillisessa koulutuksessa tarkoittaa koulutuksen järjestämistapaa, jossa kaikilla nuorilla ja aikuisilla on oikeus osallistua avoimeen ja esteettömään ammatilliseen koulutukseen. Tässä yhteydessä otetaan huomioon saavutettavuus. Esimerkiksi syrjintää ei sallita missään muodossa. Lisäksi inklusiivisuus ei tarkoita vain erityisen tuen järjestämissä erilaisissa oppimisympäristöissä vaan kokonaisvaltaista pedagogisen toimintaympäristön kehittämistä.

Mistä voi tietää, onko oppilaitoksessa käytössä inklusiivinen pedagoginen toimintaympäristö?

Oppilaitoksen on hyvä tunnistaa, millaista osaamista inklusiivisen pedagogisen toimintaympäristön osalta on jo olemassa. On myös tunnustettava, mikäli inklusiivisuus ja saavutettavuus eivät toteudu. Jotta inklusiivinen pedagoginen toimintaympäristö voi saavuttaa riviopettajan, tulee olla tarjolla jotain hyvin konkreettista. inklusiivinen pedagoginen toimintaympäristö voidaan esitellä henkilöstölle esimerkiksi käytännön toimiin liittyvällä tarkistuslistalla. Näin aikaa ei kulu turhaan ja henkilöstö kokee kehitystyön mielekkääksi.

Valmis inklusiivinen pedagogisen toimintaympäristön tarkistuslista kannattaa jakaa eri aihealueisiin. Jako voi olla esimerkiksi seuraava: opiskelijan opintoihin kiinnittyminen, oppilaitoksen osallistava pedagogiikka sekä alueellinen yhteistyö ja moniosaajuus. Olin vaikuttunut, kun luin erästä tarkistuslistaa, koska koin, että monet listan asiat ovat käyneet usein mielessä, mutta ei ole ollut mitään väylää purkaa asioita mielestä.

Oman oppilaitokseni tilanne inklusiivisen pedagogisen toimintaympäristön osalta

Ammatillisen reformin myötä Suomessa yhdistettiin nuorten ja aikuisten ammatillinen koulutus muutama vuosi sitten. Näin mielestäni paranivat oppilashuoltopalvelut aikuisten opiskelijoiden osalta oppilaitoksessani. Lisäksi pienen paikkakunnan kaksi ammatillista oppilaitosta yhdistyivät vain tästä, minkä jälkeen kaikki suomenkielinen ammatillinen opetus saatiin nk. saman katon alle, vaikka toki fyysisiä kampuksia on useita. Oma huomiono on, että kehitystyötä tehdään nyt usean eri asian tiimoilta. En ole tietoinen, onko oppilaitoksessa menossa inklusiivisen pedagogisen toimintaympäristön kehitystyötä. Tästä minun on otettava selvää.

Tarkistuslistan aihealueen opiskelijan opintoihin kiinnittyminen kysymykset osoittavat osin puutteitä toiminnassani. En ole tehnyt mitään väärää, josta oppilaitos voisi sakottaa minua. En toisaalta ole ollut aloitteellinen omassa klusterissani ja organisaatiossani, kun minulle on tullut mieleen asia, jota on kehitettävä ja on pulmallinen. Esimerkiksi tarkistuslistassa mainitaan, että opiskelijoiden tulisi oppia tuntemaan minut ja muun oppilaitoksemme henkilökunnan. En ole juurikaan kertonut itsestäni. Olen aistinut, että aikuiset opiskelijat haluavat siirtyä pian itse substanssiin, sillä opiskeluaikaa on yleensä vain noin 15 kuukautta. Olen huomannut, että olen tullut tutuksi opiskelijoille opiskelun aikana. Aikaisemmin IJKK:ssa (nyk. Spesia) opiskelijat tutustuivat omaan oppimistyyliinsä kurssilla nimeltä oppimaan oppiminen. Toiset huomasivat olevansa kinesteettisiä ja toiset auditiivisia jne. Tulisiko tällainen kurssi järjestää henkilökunnalla omassa nykyisessä organisaatiossani? Ehkä se auttaisi kertomaan omasta itsestä omille opiskelijoille.

Tarkistulistan aihealue oppilaitoksen osallistava pedagogiikka on raskas luettavaksi. Huomaan, että ko. aihealueen kehitystyötä ei ole kerta kaikkiaan tehty, sitä on aloitettu tai työ on päätöksessään, mutta ei ole levinnyt käyttöön koko organisaation laajuisesti. Esimerkiksi tulee kehittää yhteistyössä opettajien pedagogista ja opetusmenetelmällistä osaamista. On lohdullista lukea, että tämä on suositus ja tähän tulee pyrkiä. Nyt tiedän, että em. yhteistyö ei ole vain mielipiteeni vaan liittyy osana suurempaan kokonaisuuteen, johon oppilaitosten tulee maanlaajuisesti pyrkiä.

Viimeisenä tarkistuslistan aihealueena on alueellinen yhteistyö ja moniosaajuus. Ilahtuneena voin todeta, että yhteistyötä tehdään verkostoissa, joita on mainittu kuten opiskelijaterveydenhuolto, mielenterveystyö, työvoimapalvelut, työpajat, KELA. Kohta oppilaitoksemme verkostojen tavoitteita ja tarpeellisuutta arvioidaan säännöllisesti on siksi hyvä, että se antaa mahdollisuuden kehittää ja muuttaa yhteistyötä. Haluan heti lisätä mielestäni tärkeän verkoston mukaan. Se ovat yritykset. Työpaikoilla tapahtuva oppiminen onnistuu mielestäni tällä hetkellä vain osin. Yritykset tarvitsevat osaamista ja tietämystä monessakin opiskelijoita koskevissa asioissa. Esimerkiksi erityisen tuen osaaminen yrityksissä on vähäistä.

Vielä lisää omaa pohdintaa lopuksi

Olen selvittänyt saavutettavuutta ja inklusiivisuutta tehtävän puitteissa. Olen huomannut, kuinka nuo molemmat koskettavat kaikkia opiskelijoita, myös esimerkiksi heitä, jotka haluavat edetä muuta ryhmää nopeammin opinnoissaan. Mielestäni inklusiivisen pedagogisen toimintaympäristön kartoittaminen on tärkeää tilanteessa, jossa oma organisaationi lähtee mm. tarjoamaan tutkinnonosia muista tutkinnoista. Vain tuntemalla kunnolla oman organisaation toimintamentelmät ja luottamalla oman organisaation muihin työntekijöihin sekä ulkopuolisiin verkostoihin voidaan päästä tavoitteeseen, että opiskelija voi valitat tutkintonsa osat eri tutkintojen perusteista. Tuon on vain yksi esimerkki siitä, että on oltava luja pohja, jonka päälle rakentaa.


